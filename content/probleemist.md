---
title: Probleemistik
sections: true
---
<section class="white-section text-section"><center>
**Senise sündimuse, suremuse ja rände suundumuste jätkumisel langeb Eesti rahvaarv aastaks 2100 1 318 000 inimeselt alla 800 000 inimeseni.** Aastaks 2025 on meid sama trendi jätkumisel 35 000 ja aastaks 2050 üle 200 000 võrra vähem kui täna. Teadlaste hinnangul on miljon see piir, millest allapoole ei ole riik kultuuri, majanduse ja innovatsiooni mõttes enam jätkusuutlik - juba täna on puudu õpetajaid, meditsiinitöötajaid, ehitusvaldkonnas inimesi, teatud valdkondade arendamiseks ei jätku piisavalt raha. Kõige kiiremini vähenebki Eestis tööealiste inimeste arv. Võrreldes aastaga 1990 on Eestis täna 132 000 tööealist inimest vähem. Aastaks 2050 peab põhimõtteliselt iga töötav inimene üleval veel ühte inimest. See tähendab kas oluliselt suuremat maksukoormust või seda, et riik peab oma elanikele pakutavaid teenuseid oluliselt koomale tõmbama.

Ainuüksi sündimuse tõusust rahvaarvu vähenemise peatamiseks ei piisa. [Inimarengu aruande 2016/2017](https://inimareng.ee) hinnangul oleks kõige efektiivsem lahendus kombinatsioon sündide arvu tõusust ja nutikalt juhitud rändest. Rahvastikuprobleemidega tegelemine eeldab aga ka tarka majandust, aktiivsest tööhõivet ning võrdselt kõigi inimeste väärtustamis ja kaasamist.
</center></section>

<section class="grey-section text-section"><center>
## Kas sündimuse tõus aitaks?

Ainuüksi sündimuse tõusust rahvaarvu vähenemise peatamiseks ei piisa. Täna on Eesti sündivuskordaja (ca 1,66) tugevalt alla taastetaseme (2,1). See tähendab, et isegi, kui suudaksime sündimuse koheselt taastetasemeni tõsta, on meid aastaks 2100 ikka vähem kui praegu. Uuringud on näidanud, et perede soovitud ja tegelik laste arv on erinevad. Põhjused võivad olla paljuski majanduslikud või seotud ebastabiilsuse ning turvalisuse puudumisega - näiteks ei ole suurem eluase lastega peredele kättesaadav, peredel puudub piisav tugivõrgustik, keeruline on ühildada töö- ja pereelu.
</center></section>

<section class="white-section text-section"><center>
## Kas nutikamalt juhitud ränne aitaks?

Viimased kolm aastat on Eesti rändesaldo olnud positiivne. Täna elab välismaal erinevatel andmetel 150 000 - 200 000 eestlast, umbes 15% kõikidest eestlastest. Kui ka pooled nendest tagasi pöörduksid, ei piisaks sellest rahvastiku vähenemise pidurdamiseks. Sisserände suurenemisel võiks Eestis olla aastaks 2100 umbes 200 000 inimest rohkem. Kui Eestisse tulevate ja siit lahkuvate inimeste arv jääb samaks, elab aastaks 2100 Eestis 70 000 inimest vähem kui täna. Võttes arvesse Euroopa demograafilisi ning majanduslikke arenguid ja väljakutseid, võistlevad riigid omavahel vajalike oskustega inimeste pärast parandamaks riigi konkurentsivõimet ja eluolu. Uuringud näitavad, et eestlased on välismaalaste osas pigem negatiivsemalt meelestatud ja ettevaatlikud ega hinda sisserändajate võimalikke positiivseid panuseid (sh kultuurielu rikastamine, tööjõu puuduse lahendamine).
</center></section>

<section class="grey-section text-section"><center>
## Kas targem tööhõivekorraldus ja inimeste parem kaasatus aitaks?

Eestis on täna töövõimetuspensionil 10% tööealisest elanikkonnast, üle 90 000 inimese, kuigi on valdkondi, kus vähemalt osadel neist oleks võimalik osaleda. Ligi 30 000 noort vanuses 15-29 ei õpi ega tööta kusagil ning umbes 30 000 inimest ehk ligi 5% Eesti tööealisest elanikkonnast on töötud. Suur probleem on struktuurne tööjõupuudus - näiteks ehitussektoris on tuhandeid inimesi puudu, samal ajal on Eestis 40 000 töötut. Meil tuleb mõelda välja, kuidas oma väheseid inimesi paremini kaasata, samal ajal tegevusi automatiseerida ja töötajate arvu vähendada.
</center></section>

<section class="white-section text-section"><center>
## Probleemistikku aitavad rohkem avada järgmised väärtuslikud materjalid:

Probleemistikku aitavad rohkem avada järgmised väärtuslikud materjalid:

- [Inimarengu aruanne, “Eesti rändeajastul”, Eesti Koostöö Kogu 2016/2017](https://inimareng.ee)
- [Eesti rahvastik. Viis põlvkonda ja kümme loendust. Statistikaamet, 2011](http://www.stat.ee/valjaanne-2011_eesti-rahvastik-viis-polvkonda-ja-kumme-loendust)
- [Inimvara raport: võtmeprobleemid ja lahendused 2010](https://www.kogu.ee/public/Eesti_Inimvara_Raport_IVAR.pdf )
- [Kaitseministeerium “Avalik arvamus ja riigikaitse”. Märts 2016](http://www.kmin.ee/sites/default/files/elfinder/article_files/avalik_arvamus_ja_riigikaitse_marts_2016.pdf)
- [“Demograafiline vetsupott”. Rein Taagepera, Eesti Päevaleht, 2005](http://epl.delfi.ee/news/arvamus/rein-taagepera-demograafiline-vetsupott?id=51018065)
- Eesti ühiskonna lõimumismonitooring, Kultuuriministeerium 2017
- Eesti elanikkonna hoiakud kolmandatest riikidest sisserändajate suhtes Euroopa Sotsiaaluuringute andmetes, Tartu Ülikool 2016
- Uussisserändajate kohanemine Eestis, Balti Uuringute Instituut 2014
- Society at a Glance, OECD 2014
- Uussisserändajate kohanemine Eestis: valikud ja poliitikaettepanekud tervikliku ja jätkusuutliku süsteemi kujundamiseks, Siseministeerium 2014
- [Suud puhtaks, Tööjõupuudus. 13.12.2017](https://etv.err.ee/v/paevakajasaated/suud_puhtaks/saated/15dbe359-7814-4158-bd5a-615c69548321/suud-puhtaks-toojoupuudus)
- [Oleme regioonina majandusarengu rongilt peaaegu maha jäänud. Jaan Pillesaar, Eesti Ekspress, 4.10.17](http://ekspress.delfi.ee/arvamus/jaan-pillesaar-oleme-regioonina-majandusarengu-rongilt-peaaegu-maha-jaanud?id=79703468)
</center></section>
