---
title: "Algatusest"
---
\#kuidasmekestame arutelusari on vabakonna, ettevõtjate, ettevõtlusorganisatsioonide ja aktiivsete inimeste algatus, mille eesmärk on tuua ühiskondlikku inforuumi arusaam, kuivõrd tõsist probleemi kahanev rahvaarv meie keele, kultuuri ja elukeskkonna säilimisele kujutab. Soovime, et rahvastikuprotsesside juhtimine ja inimvara väärtustamine saaks kogukondades ja riigis sisuliselt prioriteetseks küsimuseks ning väljenduks meie igapäevastes tegevustes ja suhtumises.

Seepärast kutsume kodanikeühendusi, ettevõtjaid, esindusorganisatsioone, kohalikke ettevõtlikke inimesi ja meediat diskussioonile, et leida ühisosa ja vastus küsimusele: „Kuidas suudame säilitada Eesti keelt, kultuuri ja elatustaset olukorras, kus prognoositav rahvaarv langeb juba selle sajandi lõpuks alla 800 000 inimese?“

\#kuidasmekestame arutelud ongi üle Eesti ([vaata kaarti](/kalender/)) toimuvad ning kokkulepitud formaati järgivad kogukondlikud diskussioonid, mille eesmärgiks:

- Eesti rahvastiku arengu seisu ja rahvastiku vähenemisest tulenevate probleemide teadvustamine võimalike lahendussuundade teadvustamine
- ühisloomes lahenduste otsimine ja ettepanekute tegemine

Arutelude formaat sisaldab rahvastikutrendidega seotud info ja faktide avamist, lootuste ja hirmude jagamist, ühisosa otsimist ning probleemidele lahendusideede väljatöötamist. Arutelu tulemuseks on tegevusettepanekud sellest, mida iga kogukond ise saab ette võtta oma elujõu hoidmiseks ning rahvastikumuutustega toimetulemiseks, aga ka ettepanekud kohalikule omavaitsusele ja riigile vajalikeks otsusteks. Mõned mõjusatest lahendusideedest sobivad kohalike omavalitsuste ja riigi tulevikustrateegiatesse, teised nõuavad laiemat ühiskondlikku lepet ning liiguvad ühisloome kaudu ettepaneku arendamiseks ning seejärel suurema hulga toetajate leidmiseks [rahvaalgatusprotsessi](https://rahvaalgatus.ee).

## Ettepanekute teekond poliitikakujundajateni

## Algatajad

Kodanikualgatuslike arutelude sari tehakse teoks koostöös Avatud Eesti Fondi, Eesti Tööandjate Keskliidu, Mainor AS, Eesti Kaubandus-Tööstuskoja, EAS Work in Estonia programmi, Tallinna Tehnikaülikooli, Teenusmajanduse Koja, Vabaühenduste Liidu, Eesti Koostöö Kogu, IOM, Siseministeeriumi ja Kultuuriministeeriumiga. Projekti kaasrahastavad Euroopa Liit Varjupaiga- , Rände- ja Integratsioonifondi kaudu ning Siseministeerium.
